אם תביטו סביבכם, תראו שהכל הופך למחובר. כל דבר בסיסי שאנו מבצעים ביום יום - אם זה לכבות את האור, להפעיל את מכונת הכביסה או אפילו להאזין למוזיקה במערכת הסטריאו בבית - עובר להיות חכם יותר. לטכנולוגיות המחברות את המוצרים שלנו לרשת קוראים Internet of things, או בעברית: “האינטרנט של הדברים”, וזו לא רק סיסמה, אלא קטגוריית מוצרים שלמה. כזה הוא Switcher (סוויצ'ר), מפסק חכם לדוד החשמלי, המאפשר שליטה מלאה גם כשאתם לא בבית.
סוויצ'ר היא מעין קופסה, לא קטנה כל כך אך בעיצוב מודרני, אשר יושבת במקום המפסק האדום והבולט. לדברי החברה, המכשיר מותאם לכל סוגי הלחצנים והשקעים וניתן להתקין אותו לאורך או לרוחב. כדי לחברו לקיר, רצוי להיעזר בחשמלאי מוסמך, לא מכיוון שהתהליך מורכב מידי, אלא בשל הידע והזהירות הנדרשים בהתעסקות עם חשמל.

ההגדרה הראשונית לא מסובכת, ובשלב הראשון נדרש להוריד את האפליקציה לאנדרואיד או iOS, לבחור בהגדרת מכשיר חדש, ליצור משתמש וללחוץ 5 שניות על הכפתור הקטן עם נורית ה-LED הכחולה. משם, כל שנותר הוא לקבוע את תצורת ההתקנה, להגדיר את סיסמת ה-WiFi שלנו ולצאת לעבודה.

לאחר ההגדרה הראשונית, הסוויצ'ר מוכן לפעולה. כל שצריך הוא להיכנס לאפליקציה, ובהנחה שכבר הגדרנו את שם המשתמש והסיסמה בשלב הקודם, אנחנו מוכנים לעבודה. במסך הראשי מוצג עיגול המייצג זמן של שעה בחלוקה לרבעים. ניתן להפעיל למשך עד שעה, לכוון לזמן מדויק ברמת הדקות או ללחוץ על הכפתור המרכזי כדי להפעיל ולכבות באופן ידני. אם נתבונן על הסוויצ'ר שבקיר, נראה כי כל רבע שעה מיוצגת בנורית, כך שכאשר כל ארבעת הנוריות מופעלות, זה אומר שהפעלנו את הדוד למשך שעה, וככל שהזמן מתקצר הנוריות נכבות עד כיבוי מלא. עדות נוספת לכך שהדוד הופעל הוא קליק קטן של הממסר הנשמע מהסוויצ'ר.

עוד באפליקציה ישנו מסך ההיסטוריה, המאפשר לצפות ברישום ההפעלות האחרונות של הדוד וכמה זמן בכל פעם. כך ניתן גם להבין כמה זמן בממוצע אנו צריכים להפעיל את הדוד כדי לזכות למספיק מים חמים. לדוגמה: ניתן לראות כי ב-20.06 הדוד הופעל בשעה 10:20 למשך חמש דקות, וכך הלאה על ציר הזמן. מי מבני הבית שינסה לרמות - לא יצליח, והתירוץ של "מה פתאום! לא הפעלתי את הדוד!" כבר לא יעבוד.

אבל מעבר לשליטה מרחוק, החשוב ביכולת של הסוויצ'ר טמון דווקא בקביעת הפעלה אוטומטית לפי הצורך. כך, לדוגמה, ניתן להגדיר כי כל יום כאשר אנו חוזרים מחדר הכושר, נפעיל את הדוד למשך חצי שעה קצת לפני שנחזור הביתה, או אולי נחליט כי אחרי יציאה ביום חמישי נרצה להפעיל את הדוד בשעות הלילה באופן אוטמטי. לבעלי דירות בבניינים רבי קומות הדבר חשוב עוד יותר, שכן לרוב אין ברשותם קולטי שמש, כך שהפעלה של הדוד באופן יומי הוא דבר שבשגרה, והסוויצ'ר יכול בהחלט להקל על המלאכה. יש לציין כי הגדרות אלה נשמרות במתג הסוויצ'ר עצמו, כך שגם במקרה של ניתוק התקשורת לפני שעת ההפעלה שנקבעה מראש - הדוד יפעל כפי שביקשנו.

שאר ההגדרות באפליקציה מאפשרות לקבוע כיבוי אוטומטי של הדוד לאחר זמן מוגדר מראש, כאשר ברירת המחדל היא שעה. הדבר נועד למנוע מצב של שכחה בהפעלת הדוד, גם אם הדלקנו אותו באופן ידני. כן חסרה לנו האפשרות לנהל מספר משתמשים, כך שניתן לזהות במדויק מי מהמשתמשים בבית הפעיל את הדוד ומתי.

הפעלת הדוד החשמלי לא מחייבת להשתמש באפליקציה, שכן חלק מהמאפיינים הקיימים בה ניתן לבצע באופן ידני. על קופסת הסוויצ'ר ממוקם, בדומה לאיור במסך הראשי באפליקציה, הכפתור המרכזי שלחיצה עליו תפעיל את הדוד בהתאם למגבלץ הזמן המקסימלי הכתובה באפליקציה. לחיצה ארוכה יותר תגרום לטיימר להתחיל לעבוד, כאשר ידלקו נורות השנתות (של רבע שעה) עד לחיצה ארוכה עוד יותר להשלמה של שעה שלמה. כך למעשה אין צורך בשימוש באפליקציה כאשר אנחנו בבית.

בדקנו את הסוויצ'ר במספר מצבים, כולל כאשר ישנה הפסקת חשמל. דבר ראשון שהבחנו הוא כי לאפליקציה לוקח מספר דקות לזהות כי אין תקשורת, וזה ככל הנראה נובע מכך שהתקשורת של הסוויצ'ר מתבצע מול שרתי החברה והעברת המידע לא מתבצעת באופן מיידי. דבר נוסף שצריך לזכור הוא כי בשל מעבר התקשורת דרך שרתי החברה, במקרה של תקלה או סגירה של השירות - הסוויצ'ר לא יוכל לפעול עוד דרך האפליקציה. גם מי שחושש מפרטיות צריך לזכור כי השירות עובר דרך רשת האינטרנט, לא משהו שצריך לדאוג ממנו שחלילה ידעו כי הפעלנו את הדוד, אבל עוד נדבך לדעת קצת יותר על החיים הפרטיים שלנו.

לסיכום, מדובר בפתרון פשוט, קל, חסכוני בחשמל והכי חשוב - נוח לניהול ושליטה בדוד החשמלי. כבר לא צריך לזכור להפעיל מראש או להתווכח עם בני הבית מי הדליק ומתי. סוויצ'ר גם מציג עיצוב נאה ואלגנטי, אם כי הוא מעט בולט לטעמנו והיה נחמד אם היתה לו גרסה המוטמעת בתוך הקיר. לאפליקציה ולתוכנה המפעילה אותו יש עוד דברים שאפשר וכדאי לשפר, כמו ניהול משתמשים מתקדם ויכולות נוספות, אך בסה"כ מדובר במוצר שעושה את העבודה כפי שהובטח.

מחיר: 395 שקל. ניתן לרכוש באתר היצרן.
http://www.switcher.co.il/